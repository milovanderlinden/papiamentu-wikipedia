1 Y como Jesus a nace na Bethlehem di Judea den dianan di rey Herodes, ata, sabionan di oriente a bini na Jerusalem, 
2 Bisándo: Unda e rey di Judiunan ta, é qu a nace? Pasoba nos a mira su strea na oriente, y nos a bini pa ador’é. 
3 Y ora rey Herodes a tende esaqui, el a turdi y henter Jerusalem cu né;
4 Y despues qu el a yama na un reunion tur e sacerdote mayonan, y sabionan di puebel, el a puntra nan, unda e Christo lo nace. 
5 Y nan dici cu né: Na Bethlehem di Judea, pasoba asina ta scirbí pa e profeta:
6 Y abo, Bethlehem, tera di Juda, bo no ta di menos den e principenan di Juda; pasoba di bo lo sali e Guiadó, qu lo cuida mi puebel Israel. 
7 E ora, Herodes a yama e sabionan na secretu, y el a informa ceca nan cu muchu cuidao e tempu qu e strea a parce. 
8 Y mandándo nan na Bethlehem, é dici: Bai aya y puntra cu diligencia pa e mucha; y despues qu boso hay’é, lagá mi sabi, pa mi tambe bini y ador’é. 
9 Y nan a bai, despues qu nan a tende e rey; y ata, e strea, qu nan a mira na oriente, tawata bai dilanti nan, te ora qu el a yega, y para riba e lugá unda e mucha tawata.
10 Ora nan a mira e strea, nan a bira terribel contentu; 
11 Y nan a drenta paden cas, y nan a haya e mucha cu su mama Maria, y nan a cai abao, nan a ador’é, y nan a habri nan tesoronan, nan a ofrec’é presènt, oro, y incienso y mirra. 
12 Y abisá den soño pa rebelacion di Dios, pa nan no bolbe ceca Herodes, nan a bolbe na nan tera pa otro camina. 
13 Ora nan a bai, ata, e angel di Señor ta parce ceca José den soño, bisándo: Lamta riba, y tuma e mucha y su mama, y hui bai Egypto, y queda ei, te ora qu lo mi bisa bo; pasoba Herodes lo busca e mucha pa mat’é. 
14 E ora, el a lamta, y el a tuma e mucha y su mama den anochi, y el a bai Egypto; 
15 Y el a queda ei te ora Herodes a muri, pa worde cumplí loque e Señor a papia pa medio dje profeta, qu a bisa: Di Egypto mi a yama mi Yiu. 
16 Ora Herodes a mir’é gañá dje sabionan, el a bira mashá rabiá; y el a manda mata tur e muchanan qu tawatin na Bethlehem y su cercanianan, di edad di dos aña pabao, segun e tempu, qu el a entende dje sabionan.
17 Anto a worde cumplí, loque tawata bisá pa e profeta Jeremias, qu a bisa:
18 Un boz a worde tendí den Rama, quehaméntu y yoraméntu y quehidu grandi: Raquel tawata yora su yiunan y no quier a worde consolá, pasoba nan no t’ei mas. 
19 Ma ora Herodes a muri, ata, e angel di Señor ta parce ceca José den soño na Egypto, 
20 Bisándo: Lamta y tuma e mucha y su mama y bai na tera di Israel; pasoba esnan, qu tawata busca di mata e mucha, a muri. 
21 Anto el a lamta, y el a tuma e mucha y su mama, y el a bini na tera di Israel. 
22 Ma ora el a tende, que Arquelao tawata rey na Judea na lugá di su tata Herodes, é tawatin miédu di bai aya; ma abisá den soño pa rebelacion di Dios, el a bai na partinan di Galilea. 
23 Y el a bini, y el a biba den e stad qu yama Nazareth; pa worde cumplí loque tawata bisá pa e profetanan, qu lo é worde yamá Nazareno.